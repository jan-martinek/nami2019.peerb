### Platformy pro publikování na webu

**Podíváme se na tři způsoby, jak pracovat s vlastním obsahem**, který chcete
zveřejnit na internetu. Využít k tomu můžete:

- **webové služby třetích stran** jako jsou [medium.com](http://medium.com),
[tumblr.com](http://tumblr.com), sociální sítě aj.

- **systémy pro správu obsahu** (Content Management System, CMS), které
spustíte na vlastním či pronajatém serveru s dostupným skriptováním a
databází: např [Wordpress](http://wordpress.org) či
[Ghost](https://ghost.org),

- **generátory statických webových stránek**, které z podkladů vygenerují HTML
(a další) soubory, které zpřístupníte na vlastním serveru, jako je např.
[Hugo](https://gohugo.io), [Jekyll](http://jekyllrb.com), 
[Gitbook](https://www.gitbook.com) nebo [Octopress](http://octopress.org/).

> **Poznámka:** Dejte si pozor na zásadní rozdíl mezi *Wordpress(.org)*, což
je CMS s otevřeným zdrojovým kódem, a *Wordpress.com*, což je webová služba.)

Každý ze způsobů publikování je jen zjednodušením práce, kterou byste mohli
provést sami pomocí HTML, CSS a Javascriptu. Zjednodušují spolupráci, redukují
množství potřebných znalostí a standardizují práci s obsahem i samotný obsah.
To zároveň znamená, že jsou samy o sobě omezením: pomocí HTML, CSS a
Javascriptu můžete zpracovat nejrůznější dokumenty a aplikace, zatímco dané
platformy nastavují velmi konkrétní procesy a obsahové formáty, které pak
musíte dodržovat a naplňovat.

> **Poznámka:** Pozor na záludost: v angličtině snadno odlišitelné *web* a *website* se do češtiny překládá často stejně (*web*). Jen občas se používají přesnější, ale buď zavádějící nebo nezvyklé pojmy jako *webové stránky* nebo *webové sídlo*. Při čtení tak musíte dávat pozor, zda je zmiňován *web* nebo *web* (sic).

### Publikační proces v tomto kurzu

Programy, které budeme používat, tvoří dohromady kompletní publikační proces:

- **Hugo** vytváří z podkladů (obsahu ve formátu Markdown a HTML šablon) statické webové stránky. Jde o tzv. generátor statických webů.
- **git** je verzovací nástroj.
- **GitKraken** je nástroj s grafickým rozhraním, který usnadňuje práci s gitem.
- **Github** umožňuje hosting gitových repozitářů — tzn. poskytuje prostor, kam nahrát zdrojová data pro naše projekty ve verzovatelné podobě.
- **Netlify** je cloudový hosting, který umožňuje publikovat webové stránky na webu přímo z repozitáře na Githubu. Díky tomu můžete snadno publikovat jakýkoli statický webový obsah online.

> **Poznámka:** Všechny programy a služby využívané ve výuce jsou dostupné zdarma.
Pokud vás bude nějaký program lákat k zakoupení placené verze, můžete ji bez obav odmítnout.

### Řešení problémů

**V této lekci můžete poměrně slepě následovat popsaný postup** (je to trochu podobné jako sestavovat daňové přiznání). V průběhu semestru
pak budeme postupně ohmatávat jednotlivé programy a zkoušet různé detaily, aby se osvětlila role, funkcionalita
a možnosti těchto nástrojů. V jednotlivých prostředích se budete muset postupně zorientovat — v této lekci to bude především GitKraken, kde musíte najít způsub, jak vytvořit *commit* a jak odeslat data do vzdáleného repozitáře.

Pokud narazíte na problém (něco nefunguje, něco nemůžete najít), hledejte nejprve řešení pomocí Google a pokud nebudete úspěšní, využijte diskusní fórum.
