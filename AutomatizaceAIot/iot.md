## Internet věcí


**Dalším krokem je takzvaný „internet věcí“ (Internet of Things, IoT).** 


Není to nic složitého: k internetu můžete připojit „každou blbost“ — což pak
mění způsob, jak tyto věci používáme. Od pověstné ledničky, která ví, co vám
chybí ([zatím neví, ale tuší, že se něco
pokazilo](http://www.theverge.com/2016/1/4/10707894/samsung-smart-refrigerator-connected-fridge-iot-ces-2016))
a [kávovaru, který ví, že už lezete z postele](http://smarter.am/coffee/),
přes [krokoměry a další fitness
zařízení](http://www.wareable.com/fitness-trackers/the-best-fitness-tracker),
senzory [teploty, vlhkosti](http://electronut.in/IoT-temp-sensor/) nebo
znečištění ozduší (mrkněte na [český social-innovation projekt
Kanárci.cz](http://kanarci.cz)), až po [chytrý
kurník](http://www.intelfreepress.com/news/smart-chicken-coop-hacking-the-henhouse/9654/).


**Princip je vždy velmi podobný: zařízení připojené k internetu něco zjistí a
dá vám o tom vědět.** 


- Krokoměr vám pošle pochvalný e-mail, protože jste se neflákali. 

- Senzor vlhkosti upozorní, že jste dlouho nezalili kytky (anebo pustí vodu). 

- Kurník tweetne, když slepice snese vajíčko a pozná, která nese nejvíc. 


Je to důsledek toho, že počítače a různé čipy jsou dostatečně malé a levné na
to, aby se daly [zamontovat do všeho](https://twitter.com/internetofshit).
(Vygooglete si *„smart &lt;cokoli&gt;“* a uvidíte.)


Krom toho, že zařízení upozorňují vás, může to být i naopak. **Můžete dát
e-mailem, SMSkou či tweetem, klikem v mobilní aplikaci, slovním příkazem,
nějakým pohybem či jinou akcí (např.
[kýchnutím](https://github.com/vadimostanin2/sneeze-detector)) dát vědět
zařízení, že má něco udělat. Anebo se kruh uzavře a jedno zařízení upozorní
druhé, aby něco udělalo** – např. dešťový senzor upozorní střešní okna, aby se
zavřela a pokud zjistí, že některé z nich neodpovědělo, pošle vám SMSku.


### Využití při práci


Zajímavá využití se nabízí nejen v domácnosti a v kanceláři, ale i při „blue
collar“ práci jako je zemědělství, strojírenství apod.: tam často nejde o
jedinečná zařízení, ale spíše o [velká množství
senzorů](http://sensorsandsystems.com/precision-agriculture-sensors-drive-agricultural-efficiency/),
které sbírají data, a [stroje, které se z těchto dat
učí](https://www.quora.com/How-is-machine-learning-used-in-agriculture).


### Bezpečnost


**Propojení velkého množství nezávislých komponent má svá rizika**: jednak
běžnou poruchovost, ale též riziko útoku. Současná zařízení jsou často
nechráněná, popř. obsahují bezpečnostní chyby, které umožňují napadení. Pokud
vám někdo doma vypne světla, nemusí to být tak hrozné. „Méně příjemné“ je,
pokud někdo získá přístup do webkamery, kterou hlídáte domovní vchod, zahradu
nebo své dítě. Nebo rovnou k vašemu domovnímu zámku.
