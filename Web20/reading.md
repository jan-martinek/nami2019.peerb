Tato lekce se po obecnějším úvodu (kontext najdete v odkazovaných textech) zaměřuje především na práci s vlastními zdroji. V úkolech uvádějte použité zdroje a zdůvodněte, proč jste si je vybrali.

[Web 2.0](http://www.jstor.org/action/doBasicSearch?Query=web+2.0&acc=off&wc=on&fc=off&group=none)
symbolizoval především zvýraznění role uživatelů ve tvorbě webového obsahu. V
úvodu kurzu jsme narazili na základní myšlenky, které stojí za webem, mezi něž
patří otevřenost a přístupnost: proto může takový *„obrat k uživatelům“*
působit překvapivě. 


**Vysvětlení je ale jednoduché.** Původními uživateli webu byli především
technicky zběhlí profesionálové, kteří byli schopni pracovat s webovými
technologiemi (HTML, CSS, později i Javascript) a web tak byl zdánlivě (ve své
exkluzivitě) zcela demokratický. Během první vlny komercializace webového
provozu (před tzv. prasknutím [dot-com bubliny][dotcom]) pak došlo k jasnému
oddělení profesionálních tvůrců obsahu a jeho konzumentů („běžných
uživatelů“).


[dotcom]: https://en.wikipedia.org/wiki/Dot-com_bubble 


Web 2.0 tak díky nástrojům pro publikování a sdílení jako jsou **blogy,
komentáře, wiki, diskusní fóra, sociální sítě, webové aplikace aj.** nabídl
nové možnosti interakce uživatelům, kteří při práci s webem používali pouze
webový prohlížeč. 


Odborná reflexe těchto fenoménů probíhala nejvýrazněji v letech
[2005–2008](https://www.google.com/trends/explore#q=web%202.0), kdy dochází k
razantním změnám v chování uživatelů na internetu. Od té doby se situace dále
proměňuje — sociální média se blíží pozici, kterou měly v období před Webem
2.0 tradiční média, zatímco uživatelé získávají přístup k pokročilým
technologiím, které umožňují využít intenzivněji potenciál hypertextu a webu
(verzovací systémy, specializované editory, kolaborativní nástroje atp.). Od
[roku 2008](https://www.google.com/trends/explore#q=mobile%20first) se pak
prosazuje [mobilní web](https://developers.google.com/webmasters/mobile-sites/) a mobilní
aplikace, které přinášejí zcela [nové využití webu](http://mark-kirby.co.uk/2011/the-mobile-context/) a [vzorce
chování](https://www.smashingmagazine.com/2015/10/takeaways-mobile-web-behavior/) jeho uživatelů.
